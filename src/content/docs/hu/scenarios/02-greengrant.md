---
title: "02: GreenGrant"
description: "Támogatási portál zöld pályázatokhoz."
---

## Háttér

> Az [Amerikába jöttem](https://port.hu/adatlap/film/tv/amerikaba-jottem-coming-to-america/movie-11018) és az [Amerikába jöttem 2.](https://port.hu/adatlap/film/tv/amerikaba-jottem-2-coming-2-america/movie-212064) című filmek története alapján.

Jaffe Jofer király halála után Zamunda trónját immár fia, Akeem foglalhatta el. Hallva azonban az idők szavát, Akeem király úgy döntött: az uralkodásba bevonja lányát, Meekát is.

Meeka a modern kor eszközeit használva szeretné felvirágoztatni Zamundát. Felismerte, hogy a fejlődés zálogát a digitális transzformáció jelenti: független IT infrastruktúra és digitális államigazgatás, kombinálva a megújuló energiaforrások és a klímabarát megoldások használatával.

Ez a digitális transzformációs program a Zamunda Digitális Reneszánsz (ZDR).

### A ZDR program általános követelményei

- Mivel egy állami programról van szó, ezért nagyon fontos, hogy minden projekthez megfelelő mennyiségű és minőségű dokumentáció készüljön.
- Zamunda nem szegény ország, de feleslegesen nem is akarja szórni a pénzt: a projektek tervezésénél törekedni kell a takarékosságra. Szintén ezt igénylik a klímabarát célok!
- Figyelembe kell venni, hogy az ország bizonyos területeienek internetlefedettsége hagy némi kívánnivalót maga után. Ahol van internet, ott is előfordulhatnak magasabb késleltetések, alacsonyabb sávszélességek.

## Leírás

A ZDR program a digitális transzformáció mellett az ország fenntarthatósági célkitűzéseit is támogatja. Ennek egy kulcsfontosságú komponense egy online támogatási portál, melyen keresztül magánszemélyek és vállalkozások igényelhetnek állami támogatásokat zöld beruházások megvalósításához.

### Valós kapcsolódás

Gondoljunk a Nemzeti Energetikai Ügynökség által üzemeltetett [nffku.hu](https://nffku.hu)-ra.

## Felhasználók

- Zamunda összes állampolgára, mintegy 10 millió fő.
- A Zamundában működő vállalkozások, mintegy 1 millió vállalkozás.
- Adminisztrátorok a zamundai közigazgatásban.

## Követelmények

- Kimagasló fontossággal bírnak az adatvédelmi megfontolások:
  - A rendszer által kezelt adatokat Zamunda területén belül kell tárolni, valamint a rendszert Zamunda területén belül kell üzemeltetni.
- Minden pályázat meghatározott keretből, elvárt dokumentációból, valamint pályázatonként igényelhető összegből áll. Adottak továbbá a következő időpontok: a pályázat megnyílása és a pályázatok leadási határideje.
- Az adminisztrátorok új pályázatokat tudnak kiírni, pályázatonként egyedi feltétel- és pontozási rendszerrel, továbbá elvárt dokumentumokkal.
- Míg egyes pályázatok kisebb szegmenseket céloznak, addig sok pályázat esetén jelentős számú pályázóra lehet számítani, akik a pályázat megnyílásakor rögtön pályázni szeretnének, nehogy kimerüljön a keret.
- A pályázók számára webes felületet kell biztosítani, mely mobilon is megfelelően működik.
- Az adminisztrátorok számára webes felületet kell biztosítani.
- Integrálódni kell a MundaMail API-val; ezen keresztül kell értesíteni a pályázókat az elbírálás végeredményéről.
- Mivel a pályázatok elbírálásához jelentős mennyiségű dokumentációt kell átvizsgálni, ezért jó lenne valamilyen MI-alapú eszközzel segíteni az adminisztrátorok munkáját.
